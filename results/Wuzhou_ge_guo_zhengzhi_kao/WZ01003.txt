<rh>上諭</rh>
<p>光緒二十七年七月十六日奉</p>
<p>上諭科舉為掄材大典我朝沿用舊制以八股文取士名臣碩儒多出其中其時
者皆潛心經史文藻特其緒餘乃行之二百餘年流弊日深士子但視為戈取科
名之具勦襲庸濫於經史大義無所發明急宜講求實學挽回積習况近來各國
通商智巧日闢尤貴博通中外儲為有用之材所有各項考試不得不因時變通
以資造就著自明年為始嗣後鄉會試頭塲試中國政治史事論五篇二塲試各
國政治藝學策五道三塲試四書義一篇五經義一篇考官評<卷V>宜合校三塲以
定去取不得全重一塲生童𡻕科兩考仍先試經古一塲專試中國政治史事及
各國政治藝學策論正塲試四書義五經義各一篇考試差庶吉士散館均用論
一篇策一道進士朝考論疏殿試策問均以中國政治史事及各國政治藝學命
題以上一切考試凡四書五經義均不准用八股文程式策論均應切實敷陳不
得仍前空行剽竊自此次降㫖之後皆當爭自濯磨務以四書五經為根本究心
經濟力戒浮囂明體達用足備器使庶副朝廷求治作人之至意所有各試場詳
細章程及其餘各項考試未盡事宜著禮部會同政務處妥議具奏欽此</p>