<pb 一a><rh>序</rh>
<ti>德國議院章程序</ti>
<p>葢聞立國之本在乎得眾得眾之要在乎見情故夫子謂人
情者聖人之田言理道所由生也是則時之否泰事之損益
萬化所繫必因人情情有通塞故否泰生情有厚薄故損益
生通天下之情者莫智於聖人盡聖人之心者莫深於易象
其別卦也乾下坤上則曰泰坤下乾上則曰否其取象也損
上益下則曰益損下益上則曰損乾爲天爲君坤爲地爲臣
天在下而地處上於位乖矣而反謂之泰者上下交故也君
在上而臣處下於義順矣而反謂之否者上下不交故也氣
不交則庶物不育情不交則萬邦不和天氣下降地氣上騰
然後歲功成君澤下流臣誠上達然後理道立損益之義亦
<pb 一b><rh>序</rh>
由是生焉上約已而裕於人人必悅而事上豈不謂之益乎
上蔑人而肆諸已人必怨而叛上豈不謂之損乎然則上下
交而泰不交而否自損者人益自益者人損情之得失豈容
易哉故喻君爲舟喻人爲水水能載舟亦能覆舟舟卽君道
水卽人情舟順水之道乃浮違則沒君得人之情乃固失則
危夫惟上下之閡隔至遠也人情之趨嚮<?>至雜也欲其交而
通焉不亦難哉葢非徧詢輿論厯采<?>國人之言莫收周諮博
訪集思廣益之效是以上而國政下而民事必皆集眾會議
以期同心同德乃可訂定施行然而會集多人心志茸雜難
免發言盈庭無所折衷築室道謀莫得一是甚或箝口結舌
互相推諉隨眾附和退有後言徒有會議之名仍無會議之
<pb 二><rh>序</rh>
實閒嘗鑑諸古史徵以時事深思而玩索之卒未得其要領
故於使事之暇往覘德國議院知其絕無是弊心竊異之爰
迺博稽西籍覓得是編見其章程精密條理秩然可以通人
情可以交上下古訓所謂三占從二善均從眾者將於此見
之因譯而付之手民聊備採風問俗之意云爾特敘數語弁
諸篇首以誌梗槪光緒八年歲次壬午仲夏之月無錫仲虎
氏徐建寅</p>
<p>議院卽民院亦卽他國之下議院阨要盡在此院故譯此而
不及其他此編祇<?>紀<?>其開院集議之章其所議何事則另有
成書茲不贅及</p>