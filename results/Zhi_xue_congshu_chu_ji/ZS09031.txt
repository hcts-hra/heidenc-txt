﻿<pb 一a><rh>跋</rh>
<p>右西學書目表四卷讀西學書法一卷近人梁啟超撰啟超
字卓如新會人光緒已丑舉人是書大旨意在示人以讀西
書門徑首爲西學諸書其目曰算學曰重學曰電學曰化學
曰聲學曰光學曰汽學曰天學曰地學曰全體學曰動植物
學曰醫學曰圖學次爲西政諸書其目曰史志曰官制曰學
制曰法律曰農政曰礦政曰工政曰商政曰兵政曰船政次
爲雜類之書其目曰游記曰報章曰格致總曰西人議論之
書曰無可歸類之書又次爲附卷其目曰通商以前譯著各
書曰近譯未印各書曰中國人所著書都凡三百餘種讀書
法一卷略言各書長短及讀法次序葢<隨V>筆箋記以<告V>門人
者也譯出之書都有三類一曰學二曰政三曰教是編箸錄
<pb 一b><rh>跋</rh>
專詳政學兩門教類之書則擯不錄葢辭而闢之之義官制
學制農政三門書頗不具而列爲專門亦能深識富强之本
末有總論一篇稱舍西學而言中學其中學必爲無用舍中
學而言西學其西學必爲無本無用無本皆不足以治天下
云云洞達治本尤能觀中西之通惟附卷載中國人所著書
頗多複出未能精善如張德彝之使英雜記使法雜記使俄
日記隨使日記使還日記與航海述奇歧而爲六李圭之美
會記略東遊日記與環游地球新錄歧而爲三總名子目混
然無別通商始末記卽柔遠記市賈射利改易名目而亦莫
知鑒擇并予箸錄此皆不免疏舛然其部次門類識別優劣
頗便初學欲尋西學軔<?>塗固無逾是書者觀者略其小疵可
<pb 二a><rh>跋</rh>
也光緒丙申冬十二月潛江甘鵬云跋<?></p>