<pb 一a><rh>述九</rh>
<ti>西學畧述卷九</ti>
<ti>英國艾約瑟譯</ti>
<p>當中國商朝之時伊及人皆盛尙繪事凡房壁石棺莫不繪
諸動植之物燦然可觀迨中國春秋末時希臘人之以繪事
擅名者尤多始悉畫之有明暗陰陽凡所畫無論鬼神男女
其彩色皆視若高凸於紙上至宋元之際意大利人乃改以
油代膠有拉發夜繪事精妙冠絕古今所畫則率多新舊二
約書中故事如繪諸獲善報之人使人望而生羡心也又爲
人傳眞其神貌無一不逼肖諸名畫家無出其右今其遺法
已徧行歐洲之各國矣</p>
<p>考以石雕刻人物諸像其初蓋始於摶蠟及或以石膏或以
<pb 一b><rh>述九</rh>
土泥摶作人像八火煉之俾堅如石昔羅馬國俗槪喜以蠟
肖其祖若父之像列奉中庭然時伊及國人率以牛魚等物
爲神已先有以石雕成之諸像多極精妙至若希臘國俗敬
信鬼神以爲形狀皆與人無二故競覔美石雕諸神像奉以
<祠R>宇今泰西各國其博物院中諸石像無不推古希臘人所
雕爲第一其非底亞斯尤喜以石雕諸鬼神之像見者立生
敬畏惜其著名遺刻今皆蕩無存者惟英國博物院中僅有
古亞典城巴底嫩大女神廟壁所嵌諸像實爲非公手雕其
五官四肢皆與生人無毫髮異則精妙槪可想見矣</p>
<p>歐洲諸國上古時穴居於山僅<避R>風雨嗣乃漸刻穴之兩旁
石壁作諸人物形狀以美觀瞻旣而人民才識愈開始有畫
<pb 二a><rh>述九</rh>
棟雕梁之觀昔希臘人以石製宮室多列石柱鏤花紋法通
於算故幾何原本點線三角方圓諸形之學創自希臘營建
宮室之善亦首推臘也近泰西諸國宮室其制半遵希臘羅
馬遺法耶穌未降生以前有羅馬人威得路斐善論營建宮
室制度今其遺書十卷人猶遵守奉若指南</p>
<p>當中國前明正統年間有意大利國數人創著作畫之書內
言作畫其要須先悉光算二學庶免差誤凡畫作向平面於
若紙若壁之上欲使其遠近高下秩然不紊人物位置得其
宜者務先求明光學家所言諸物面點皆有光射作直線八
人目中與算學家言諸物直射光線皆末合尖角來入人目
同理如人目見一樹乃此樹自本至末間权<縱R>橫其面點皆
<pb 二b><rh>述九</rh>
如其形射作光錐來入人目若有二人幷立而視所見物同
而物之光錐來入人目者更無一同也如人居暗室試於壁
上向外透穿一孔窺諸壁外之物復於已自與壁孔之間隔
一玻璃片而以所見壁外諸物一一皆描畫於此玻璃片上
如能映取無差可明諸物面點皆如其形作光錐來入人目
之理是亦皆本於算詳列如左</p>
<p i>一凡人視物其上下兩端中間之角大小率由該物離人
近遠之度近則視大遠則視小</p>
<p i>一凡視物愈斜則其間之角愈小愈正則其間之角愈大</p>
<p i>一凡作畫人如欲其間諸物之近遠斜正皆得其當宜合
上二則方位推研精詳方無錯誤此論與中國之工筆界
<pb 三a><rh>述九</rh>
畫一法最近而寫意一法卽括於中神而明之是在學者</p>
<p>舊約出伊及記第二十八章內有鑄兼金爲匾以鐫印法鐫
字於上等語觀此則當中國商朝太庚之時歐亞二洲毗連
己有鐫金之說且昔伊及送亡多有以鐫字之兼金器物幷
殮八石棺者若希臘人則以鏤畫地圖於黃銅板上爲其鐫
金之始而印度人買賣地土所鐫之契亦以黃銅今英尙藏
有當中國西漢時印度人買賣地士一黃銅契也迨中國宋
元之際凡歐洲諸大會堂內遇葬一生前名望素著之人卽
將其遺容事跡深鐫於一黃銅板上當棺平嵌地面至前明
成化間泰西始創印書籍而鐫金之法一變爰皆反鐫以便
刷印</p>
<pb 三b><rh>述九</rh>
<p>當中國前明雕印之法西傳歐洲諸國惟時法國君主首創
一玩具若中國葉子戲雕板印行以備娛樂其間色狀有二
一爲象諸物形一爲數目號誌其數目號誌者名號誌葉計
共四付此戲未久卽大行於歐洲全土葢緣傳印旣速爲價
甚廉之故也嗣而多有依新約書中之諸故事雕板傅印懸
作畫圖考泰西諸圖板印諸書籍多雜有圖畫未幾活字板
興其始以筆畫著名者見板印所出無窮遂亦投筆捉刀尤
易精妙因而歐洲板印之藝益隆如近諸新聞紙內多間有
畫圖在</p>
<p>鋼板或雕以刀或蝕以藥其法一皆如銅鋼質堅較勝於銅
故板印率多出千百紙而後弊凡擬刀刻則宜取用柔質之
<pb 四a><rh>述九</rh>
鋼俟成可別以法使其加堅蝕玻璃法先向玻璃一面徧塗
以蠟後於蠟上以針挖剌作諸花樣將硫磺強水傾於其上
復取紫石英精所成之強水散斟花樣間越二時許傾去幷
蠟刮盡別拭以松香油則其上之花換然呈露若鐫刻寶石
花樣有凸有凹在昔希臘羅馬希伯來諸國盛時其鐫刻寶
石花樣多凹緣時富人愛以之飾衣或指上兼作印記用也
其石如紅砂青碧紫寶石黑瑪瑙皆是或以鋼製刀錐等器
刻之或以鋼末夾有金鋼石諸器刻之而金鋼石末尤宜以
油蘸塗刀口爲助刻寶石之用近則創機狀若旋床橫施刻
刀以石附近爲工甚速其刻刀形式不一任人臨時酌用之
也至若諸石凸刻花樣泰西古今人皆重之如今奥京非也
<pb 四b><rh>述九</rh>
那與法京巴黎斯二城之博物院中所存二千年前之凸花
石玩甚多考古人愛以凸花石玩飾酒盃今意大利人則以
紅質白章之凸花石玩爲最貴</p>
<p>歐洲雕銅板印之法約創興於中國前明正統景泰時或云
始於德邦或云始於意大利國惟時金工坊內有刀鏤銀板
卽其凹處均塡以白銀與鋁製成之黑色料物使其色可有
明暗之别當正統年間德人始有以黑色料物塡八銅板凹
處印畫之事時或有德人越八意大利國境內授以此法今
英京倫敦博物院中收贮德意及他諸國之銅板所印圖畫
極其繁富</p>
<p>當前明中葉德人都雷精繪畫刻石雕銅皆能發前人所未
<pb 五a><rh>述九</rh>
發又能用化學家藥剝蝕銅面和蘭人亦多精此藝如林伯
蘭得素工油畫每一紙出人爭購之嗣則秉鐵筆雕銅板印
亦復異常生動英國雕銅板印始於清初然須借材異國至
乾隆時英人能此者甚多始自運云喜雕作山水等狀不數
年藝益精堪與鄰國<001>如和如耳得傷國人之相尙以奢也
因自作畫多張盡情猫寫手鐫於銅板印售諷世其間人物
神彩無不生動人競珍之</p>
<p>石印法先以油質物勾畫石面嗣取化學諸藥重行點染如
取印木板墨塗於凸取印銅鋼諸板墨塡如凹至若石印墨
則平塗之計諸國所產之石以德產爲佳葢內有灰質石板
皆約厚二三寸許其石面有磨使正平者有篩沙於上治使
<pb 五b><rh>述九</rh>
稍粗者如界劃之畫宜藉正平石面印寫意之畫則藉稍粗
石面印@凡石印之畫筆料物有白粉石有蠟有胰子有牛
油<gap>種樹汁一名捨拉哥一名馬斯底又有浊灰和成其
色以上諸物幷入一器中覆蓋嚴密向火熬匀傾於筆形模
內待涼收用若擬向稍粗石面上作畫卽先以此筆佈就亦
有以此諸料物製墨挺形用時研末蘸以毛筆畫者皆嗣取
次等硝强水復加水和傾於石面是與反酸物合而不消化
於水中繼又以水和亞拉伯樹所出之膠汁傾向石面迨傾
去時石面之潤雖滌以水不少漫滅蓋緣白粉石能不消化
於水中故也印時先以水潤石面而畫處間有油質者則仍
燥如舊當以墨杖向石面滾壓之際惟畫處有墨而四下潤
<pb 六a><rh>述九</rh>
處更無少墨乃以水濕一紙平鋪於上移入壓畫之夾卽成
一畫如是滾墨鋪紙壓印百干無窮</p>
<p>樂本於器器之音生於顫泰西常有人將沙勻佈玻璃片上
而以機搖玻璃使之顫動有聲則見沙皆走聚成各類形式
此可徵人之耳聞目覩皆有相關之處是以言分高下而成
詩音有短長而成樂樂之品二一屬器奏一屬人謌二者相
逐而發方致洋洋盈耳之美且天下之感人性情易人思慮
皆莫樂若者如輓謌聞而樂者悲金鼓震而懦者壯也與風
俗亦有相關相囿之習此國人聞彼國樂則不若聞此國樂
之易感也遠甚泰西諸國其樂之最易感人者要以<追R>隨國
主頌祝之樂爲首</p>
<pb 六b><rh>述九</rh>
<p>樂之始不可考而昔羅馬有善詩者慮革來底言人聞鳥之
和鳴而效之是卽謌吟之始農夫聞風過蘆叢自成天籟爰
截作管吹以象之是卽笛簫之始羅馬之俄非德則言上古
有女子身化爲蘆藉風而吟聞者莫不流連乃相與截蘆製
爲樂器按舊約書載有亞當七世孫猶入實爲鼓琴品蕭者
祖希臘人則言樂始於伊及按摩西出伊及記內有先知婦
亞倫姊米哩喑手執鼗等語凡樂約有二類一以敬神一以
娛賓然古人樂謌人衆音一至中國趙宋時而高下四等相
合之音譜始定是古人知一音合之佳至後人知四音合之
佳也鼓風琴者亦遵此理按諸牙牌擇合四音以成樂泰西
樂器首重風琴與非約林緣風琴乃合高下諸音樂器之主
<pb 七a><rh>述九</rh>
非約林爲孤音樂器之君也</p>
<p>凡聖樂有詞義明暢宜作於會堂中而俾衆人合唱者有曲
調彌高如意大利國所創之俄拉多畧是須謹擇數善音家
合唱者當中國前明中葉有意國弗羅連城人非力乃利見
羅馬人民皆崇尙聖樂因籌得一策廣聘善詩善樂諸名家
分拈新舊二約書中故事製諸樂調其間有只一人獨唱者
有以二人作一唱者和者有三人輪唱或四人高下其音一
時合唱者如三友慰約百耶穌降生皆其樂目繼復以重幣
招徠善音與善樂器諸人集於會堂按日喧奏時人皆爭以
金錢賣座入聽末幾此風徧於歐洲嗣而多另創建樂園備
聚多人列聽聖樂計其中著名之德人韓德勒後又有海敦
<pb 七b><rh>述九</rh>
與摩雜得以及門得孫三人皆<錚V>錚有聲者</p>
<p>演劇排場分有二類一爲一人登臺獨吟一爲數人登臺連
吟意大利人名此曰俄貝拉當中國前明萬暦年間創自該
國之弗羅連城推原其始亦由古希臘國之詞曲中得來者
也繼而漸次徧於歐洲迨中朝康熙間此戲始傳至英京倫
敦時德京亦盛興此戲計其善製此戲詩人約十餘輩近歐
洲演俄貝拉諸人分有二派一各國土人自習出演一特聘
意大利人出演如果有才技出衆者則無論籍屬何國皆不
數年卽可致富</p>
<p>二百年前有英人曾藉風氣壓力創製氣機其法乃將一中
空筒置於有水釜上舉火於下使釜中水漸化爲氣而中空
<pb 八a><rh>述九</rh>
筒內有一活塞此活塞上爲風氣壓緊四周更無微孔容風
氣八乃活塞上加有數寸水故也活塞上復連於一橫杆之
左端而該杆中托於倚點上右端下則別連一立杆其立杆
下連有重物其重數多寡一以堪拽上左端之活塞爲準當
活塞拽上之時卽啟機俾下釜中水氣升八空筒復卽轉機
將冷水由水孔轉八筒内水氣立復下化爲水其上遺空處
風氣極少活塞亦卽爲上風氣壓下時橫杆右端處之立杆
下鈞有一盛水器卽隨立杆而起其高起尺寸一準活塞之
壓下度數惟時卽將水氣所化之水復由出水孔轉出嗣有
一司機小兒嫌此三孔之機啟閉猶須多費人心力也因見
上橫杆時時起落無爽爰思得一藉上橫杆力外加小杆二
<pb 八b><rh>述九</rh>
一立一橫使能自行啟閉之法後瓦得乃因舊法創新式使
水氣別化水於一櫃內乃轉冷水入櫃而不八筒也此櫃受
<納R>水氣與中空筒之受納水氣時同筒櫃亙相連屬故筒中
水氣化水亦與櫃中之水氣化水同時也如此庶筒中無冷
熱或偏之弊則水氣化水必速氣機亦必得多數倍力之益
也筒上復加有一蓋其立杆孔穿處以膏調亂麻盛一盒內
置近此立杆處備阻水氣使不得出而活塞上別有通八水
氣孔可代風氣將活塞壓下活塞上連之橫杆遇需工多時
可使加長酌添立杆二十三十不等每一立杆司一工藝各
不相混斯猶百年前之舊式而今增之新式益復多多矣</p>
<p>上古希臘人名希羅多都者曾言印度有樹能自生㲓土人
<pb 九a><rh>述九</rh>
採取<紡R>織成布製衣等事嗣其法傳至伊及迨中國趙宋時
意大利人多與印度人貿易相通故其國亦悉採棉紡織而
所成之布仍推印度爲精緻其時又有回人種棉於西班亞
地機杼亦盛所成之布極麤僅堪備船之篷帆後和比二國
得此工藝於意而英又得此工藝於和比至是紡織漸盛幾
徧歐洲迨中朝乾隆年間有英人亞革雷創一新式紡器以
數橫杖往來平滾嗣又有人改爲自行機法以紡線擰杆八
枚繼加至八十枚今則旁司續諸斷線之事後人增添器機
愈加靈妙至嘉慶初年英人加得雷德始創製有以機代工
織布之器自此器出每價值一錢銀之棉可成價二錢銀之
布若非以機代工布價何能如是廉也</p>
<pb 九b><rh>述九</rh>
<p>上古時伊及國人死例以細麻布裏尸埋葬近人往往有掘
獲於古墓中者見其布裏層層依然完好肢體備具而轉瞬
間卽化爲灰考當中國宋仁宗時今屬於英之愛爾蘭島其
人民俗亦尙織麻布迨中朝雍正年間英始有以機代工之
器惟時漂白布法亦較勝前人細麻布英語名曰利年而同
時英吉利與蘇格蘭二地人民亦大興織用利年布泰西治
麻之法不以水漚一可免拋棄物料一可免抛氣迫人也今
英之利茲地織細麻布機器局設有多處大者一房計周廣
十二畝以五十柱分擎房頂上洞開六十六天窗機房多以
婦女司其事至於以麻織線法不同於棉㲓與絲須先濕以
水若濕以熱水則得線愈細今帆篷帆帳幔棹單夏衣多藉
<pb 十a><rh>述九</rh>
賴此利年布而製就之也</p>
<p>當中國春秋末希臘人常市絲於亞述國歸以織<綢R>蓋惟時
巴西國王與其貴宦富商身皆衣綢希臘人見而欣羨故師
其法而欲效服之也按巴西開國之初爲姬周景王之世而
巴西東界葱嶺較近中國貨物易通是織綢一法人已由東
傳八西國當李唐世有自希臘來中國傳景教人歸述中國
有養蠶治絲之事於其君茹斯底年後卽承其君命復來中
國購覔蠶種盛以竹筒攜回希京迨蠶出時飼以桑葉選織
工聰俊者教以<繅R>絲織綢諸法嗣越六百年始有意大利人
得繅絲織綢諸法於希臘未幾復傳至西班亞及法國今泰
西綢<縀R>首以法人所織爲最善若以絲織爲絨則較諸綢縀
<pb 十b><rh>述九</rh>
價昂數倍亦有以絲與羊㲓合織者惟就中尙有數種未及
中國精妙</p>
<p>織㲓爲衣其風最古至以板壓㲓成氈在昔人亦應知此法
蓋昔人未製有紡具時乃以手挼成線其疏㲓則以大薊花
頭代梳凡無棉與蠶桑之國莫不剝皮織㲓爲衣蔽體古希
臘羅馬時男女率皆衣絨均取<給R>於家中婦女之手後和比
二國人民學織爲呢創運出售而西班亞亦同時競尙此技
旣而意法皆有以織呢爲業者迨中國趙宋時和比二國河
决爲患有業織呢之人播遷至英英嘉其藝爰復遺人赴和
比地方訪聘呢工數人來英開織閱元與明呢出愈倍考呢
須經三十二道工而始成今英呢成於人工者少大半皆出
<pb 十一a><rh>述九</rh>
於機器也亂㲓初運至織房時人卽其粗細爲之詳分品第
率十餘等要以西班亞所產爲極細今計英一國每年約出
銀三千萬兩購㲓一萬五千萬斤織呢出售可得價銀九千
萬兩呢工人數約在三十三萬人上下</p>
<p>當中國魏晉之際英地尙屬羅馬時有開掘鐵鑛之事至趙
宋朝英地人民復開鑛取鐵以鋼製諸力劍及人馬被服之
甲胄等具每値征伐一武職卽有一鐵匠隨從專司整治攻
戰器械惟時所建鎔鐵之壚有高至六丈者其法以鐵鑛與
灰石及水火炭併納入於一壚灰石有制鐵鑛速鎔之能力
其鐵鑛內之硫磺砒石諸雜質於未入壚之前皆先以之入
窰火迫使去而壚外鼓風助火宜機器不宜水輪緣有時掘
<pb 十一b><rh>述九</rh>
地求水得否竟難預定而機器需水無多可免機駐風停之
患然機中活塞起落亦時恐有停阻致鼓入之風不恒於是
壚口處别以土石砌一空中圖柱形之理風室當風來入時
縮力甚緊旣歸此理風室內立可散張如常庶使八此壚鼓
火之風有恒無變又有一省煤法先使風氣熱至三百度則
壚中火力冬夏如一前法鼓冷風八壚計以八頓煤方鎔<002>
一頓鐵此法鼓熱風八壚計鎔成一頓鐵幷先使風熱所用
僅只須煤五頓餘也再風如熱至極度自能藉生煤鎔鐵更
無須借助於水火炭凡氣機之鼓風筒其至大者寬一丈二
尺每一點鐘時燒煤一頓再當鐵初鎔時其由水火炭所得
炭質多少不等傾模鑄器是謂生鐵若復以法將其中炭質
<pb 十二a><rh>述九</rh>
幷養氣提淨是謂熟鐵製成鐵條凡作杆作絲作釘作片等
件均就壓機依法壓成無不如意</p>
<p>紅銅合於倭鉛卽成黃銅當古羅馬時人尙未知鍊取倭鉛
法惟以炭與紅銅幷倭鉛鑛西語名\\加拉珉合入一壚時倭鉛鑛自
與紅銅合而成黃銅也其法先以大塊紅銅鎔汁傾於水中
散凝如綠黃豆粒等形嗣取倭鉛鑛卽倭炭强鹽擊碎合藥
八火燒鍊待其質失殆將及半則凡此鑛內之水氣與炭强
氣畧巳鍊淨乃以前鎔汁傾水之碎紅銅四十五斤炭末幷
倭炭强鹽末各六十斤攙入分傾盛於八瓦器中別加碎黃
銅片四十片復鎔傾八一石器內俾成扁式長五尺半計可
得黃銅一百零八斤而其他青白諸色之銅亦如是法鎔傾
<pb 十二b><rh>述九</rh>
入於一鐵模內惟準所合入之紅銅多寡成此諸色近則不
復用倭鉛鑛而取用倭鉛其製合黃銅斤兩鎔汁傾水之碎
紅銅五十五斤碎黃銅片五十一斤倭鉛二十四斤分入四
瓦罐內鍊之以火計四斤可得淨黃銅二斤八兩</p>
<p>凡製金線均先以一扁銀條錘擊使長嗣裹以金置炭火中
加熱抽牽迨細如毫髮時將之排<纏R>於絲線上卽成金線其
製銀裹金加熱抽牽諸法初惟購一銀餅以白色炭火鎔化
傾入鐵模或紅銅模內俾成一扁條長二尺寛二寸繼復向
火炙至紅熱度擊之以錘待百分加長二十分時則逐穿向
一鋼板諸孔內均以氣機抽之使過此鋼板上有十孔或十
二孔不等要皆大小遞降迨銀條逐次穿抽已徧漸自闊減
<pb 十三a><rh>述九</rh>
長加後乃拭淨裹以金頁其金頁之大小厚薄相若而裹數
多寡卽後所成金線貴賤之品第<003>西諸國武員及豪富人
衣上盤飾之金線其初銀條皆率滾裹金頁有三十層之多
至運赴印度及中國各口出售者其初銀條滾裹金頁不過
僅及十層而已當銀條滾裹金頁畢時包以紙縛以<繩R>置向
炭堆火心處迨紙繩皆焚條金均將紅熱卽以血石排磨以
去微孔風氣且俾金頁銀條愈緊貼合至冷塗以蜂蠟再向
板孔穿牽其板昔惟以銅製計銀每兩可牽長至三百丈今
間有易以穿孔之紅寶石者則每兩銀竟可牽至三四里長
而細逾毛髮矣雖其細已甚而以重十二兩之物平加於此
懸空一如毛金絲上仍無損斷之虞也</p>
<pb 十三b><rh>述九</rh>
<p>歐洲凡居近地中海之諸國人民率多以釀製葡萄爲業如
法人釀製紅酒最爲美善其法當葡萄收熟候聚集多人去
其枝蒂擇美滿者別置諸大桶內每計堆高至十五寸卽澆
八燒酒二加倫如是迭堆迭澆迨盈桶時復以燒酒精四加
倫加澆於上凡澆加燒酒與燒酒精之多寡槪視其嵗收之
葡萄美惡爲準如所收惡劣明燒酒與燒酒精皆宜加多庶
可使之高發起沫若其嵗葡萄不甘卽加以糖繼乃嚴密封
篕勿俾少透風氣計每桶可得葡萄酒三十頓或三十六頓
不等然須待至逾月先以銅機一付置近桶旁由上下計至
三分之二處穴視沬已起足與否如沬足酒涼且清則卽將
之分傾八小桶內惟時復收取葡萄則無論美惡幷其枝蒂
<pb 十四a><rh>述九</rh>
和入酒渣如常命工踏之以脚亦別分置諸桶內至尙距桶
口一尺處卽止以備流溢上覆以蓋聽其自發起沬凡葡萄
之蒂皮與子時皆浮上名曰酒帽每日二次察視待至八日
或十二日酒只一涼立卽分傾於小桶內若少緩則酒帽與
酒底處之惡味必將雜八少早則沬未全發心轉壊於小桶
內也當此酒傾八小桶例僅使及小桶三分之二或四分之
三卽止再取上所言加有燒酒幷燒酒精者和八斟滿重行
封固復待逾十八月方可向小桶旁鑿孔抽嘗飲畢卽嚴塞
之</p>
<p>當中國夏朝時伊及人例以麻布裹尸埋葬近時有人掘獲
展布閱視間見近尸處有藍色玻璃片兼有裹諸雜色玻璃
<pb 十四b><rh>述九</rh>
珠者迨後漢之際玻璃皆製出於亞利散太城而其法漸傳
於意大利於法於西班亞諸國至前明中葉英國人民漸次
尙製玻璃届中朝康熙年而太盛按以火石砂與反酸物合
卽成玻璃凡玻璃之美惡槪準其中反酸物之精粗火石砂
以散鋪海灘不少雜有他質物者爲上近日英產不敷於用
更向奧大利亞地方採取連船載運回英反酸物則以木灰
精與炭合之强鹽爲最製玻璃法以極細膠泥製燒成罐計
高三尺中盛料物一頓下炙以火待逾兩晝夜中二十四時
熱力巳極罐中物料盡融成汁將其上浮穢物去淨若以製
器要不外於吹治鑄三法如製一盛香水瓶則以長鐵管由
彼一端探八泥罐旁孔內少蘸物料汁出於一鐵板上輾轉
<pb 十五a><rh>述九</rh>
極起別以鐵物少壓象頸插八鐵模人向管之此一端力吹
使之漲滿其內空由於吹力而外狀原本於鐵模也嗣而機
動模開鐵管振脱而缾形已具旁復有一人卽將此瓶仍以
一熱鐵杖挑起向其口頸少復磨治而一瓶告成計其始終
亦不過僅費半分時耳</p>
<p>當中國元世祖時有威尼斯城商人波羅來華後返國時带
有板印朱字鈔票數紙而傳說其印之之法越百年乃有人
依式倣製是歐洲板印之始初印有葉子戲幷諸圖畫如取
新舊約書中故事作畫而下註數語刋板印傳也未幾而以
金質鑄成之活字盛行是蓋德國之古典伯與富斯德二人
所創製計至前明弘治年間<004>西各國大小城內其以活字
<pb 十五b><rh>述九</rh>
印書者共二百餘處初活字皆諸印書人自鑄嗣乃別有專
鑄活字之工近復出製印書板之新法乃造諸多鋼梃每梃
端反刻一陽文字於上以法使鋼加堅立排於一紅銅板上
擊印使下俾銅板面陰字顯然是謂字模嗣卽將此字模八
一夾內其夾外木內鋼頂有一孔乃鎔金質物汁由此孔傾
八計每一點鐘可得活字五百至其排印別納八印書架壓
架內今昔槪不同法考前明時壓夾皆以螺螄釘旋壓今多
改以機旋中空鐵杖往來夾上以壓之者計今旅杖壓法每
一點鐘可印獲萬餘紙外此又有一牌印法乃歛諸活字一
一列排於一牌上別以石膏鎔汁傾向牌面待冷取下再鎔
金質物汁傾此石膏字板之上卽可得一金質字板按上所
<pb 十六a><rh>述九</rh>
言之金質物卽鉛三合安底摩尼一</p>
<p>古人量測畫夜短長畫看日晷夜觀星月後刻漏出則十二
時皆準之而定自中國趙宋末時意大利地方始有人創製
自鳴鐘以代刻漏至元朝混一之初英德和蘭諸國皆出有
製自鳴鐘之人而全機運動均屬於其中一式近天平上橫
杆之動機幷鋸齒等輪迨前明末有英人遵前意大利人加
利畧所言之法始創加一擺於自鳴鐘內專司俾其中全機
運動之用嗣乃有人以鋼盤條代擺攺製而爲時辰表昔船
行者測日月之星之高下以定南北度數而常苦東西之度
數無法測知迨製有表出而行船始有所恃而英之四境皆
濱於海尤以善諸船事爲急務故中朝道光時英君主逐年
<pb 十六b><rh>述九</rh>
設立賞格俾製有新式時辰表者皆可呈上船政局俾正其
製之善否惟時局員將諸表一一排列日行測對閱時及久
末推一差分秒最微少者俾之領此賞項凡行船每携有二
表或四表共置一匣時度差則以兩兩較得之均勻數爲正
按今瑞士國地方諸製表處率多以婦女司工貨平價廉至
英京倫敦所製之表極其精美歐洲無出其右計製一時辰
表須經百人手方告成就</p>
<p>凡通衢僻巷間所以防傾跌便行人也自希臘羅馬有國以
來燈類用柴油等物迨中朝乾隆時英人始創煤氧爲燈之
法至嘉慶年間復究獲煤氣可使歴石灰水池除其中雜穢
之氣英京倫敦首先倣用遂徧行<005>西諸國矣按製煤氣燈
<pb 十七a><rh>述九</rh>
法或以鐵及不畏火之膠泥製空中箱七八枚各長七尺五
寸闊一尺六寸內高一尺每箱煤百二十斤分置煤火壚上
燒取煤氣當煤氣出箱順煤氣總管歴石灰水池迨其中雜
穢之氣淨後始蓄之煤氣室內分通旁各小管達諸衢巷與
民房室火爲燈至盛於箱內之煤燒取煤氣後所餘者卽爲
水火炭是則半已助下壚火燒去尙餘之半則可售於製鐵
諸工匠</p>
<p i>右工藝第九</p>
<p>西學畧述卷九終　江夏鄭壽黎重編次</p>