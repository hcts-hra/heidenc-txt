<pb 一a><rh>五洲圖考　序</rh>
<ti>序</ti>
<p>中國之談輿地者推極史書所載不出亞西亞一洲惟梁時
所聞倭國東北七千餘里有文身國土俗歡樂物豐而賤又
東五千里俗與文身同又隋唐間有自流求東南行五六月
得一大地如以道里計之宜若可當美洲之南與北而西人
亦以墨西哥之開化爲唐初之唐人又據游秘魯者其村邑
規模謠俗之舊多與中國同又見其洲古字一種類鳥篆意
者古人耳目所及風教所通此爲最遠而後人數典忘之耶
<遂R>使踵西泰來游者僅以坤輿圖說職方外紀等書問世世
猶廢然河漢之及魏氏以海國圖志徐氏以瀛寰志畧繼踵
<pb 一b><rh>五洲圖考　序</rh>
起海內博覽之士乃少少知有五大部洲若其他則並所與
通商諸國之名稱亦不之省遑問其政教風俗疆域之殊於
是古愚龔君之主政益聞錄也慨然附著五洲圖考而先之
以亞與歐兩洲焉其他三洲則彬前承其乏續成之今特就
散見於益聞錄者裒集之重加讐校而附之以中西地名合
璧其有不合者則西名固在也抑亦談輿地者之一助歟</p>
<p>光緒二十四年冬上海采白氏許彬自識</p>